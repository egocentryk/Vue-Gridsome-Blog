---
title: Recenzja 1. sezonu serialu Ratched
date: 2020-10-21
published: true
author: egocentryk
tvshow: Ratched
rating: 5
tags: ['Ratched', 'Netflix', 'Dramat', 'Kryminał', 'Mystery']
series: false
cover_image: ./images/ratched_001.jpg
canonical_url: false
description: "To się nie miało prawa udać - sygnowany przez Netflix projekt, za który odpowiada Ryan Murphy - projekt mający pełnić rolę prequela do One Flew Over the Cuckoo's Nest, przedstawiając widzom genezę jednej z najbardziej wyrazistych postaci kobiecych kina XX wieku, zawodzi na wielu frontach. Niestety tych pod względem historii dobrej kinematografii najważniejszych."
---

To się nie miało prawa udać - sygnowany przez Netflix projekt, za który odpowiada [Ryan Murphy](https://www.imdb.com/name/nm0614682/) - projekt mający pełnić rolę prequela do [One Flew Over the Cuckoo's Nest](https://www.imdb.com/title/tt0073486/), przedstawiając widzom genezę jednej z najbardziej wyrazistych postaci kobiecych kina XX wieku, zawodzi na wielu frontach. Niestety tych pod względem historii dobrej kinematografii najważniejszych.

Lot nad Kukułczym Gniazdem początkowo zadebiutował w 1962 roku, jako powieść autorstwa [Kena Kesey'a](https://pl.wikipedia.org/wiki/Ken_Kesey) - to świetna moim zdaniem historia ukazująca różne znamiona zniewolenia oraz tęsknoty za wolnością. Prezentowana również na deskach teatru, finalnie doczekała się ekranizacji - trafiając na wielki ekran w 1975 roku, rzutem na taśmę, film zdobywa pięć Oscarów.

[Louise Fletcher](https://www.imdb.com/name/nm0001221/) zostaje jedną z laureatek, otrzymując statuetkę za najlepszą pierwszoplanową rolę kobiecą - wcielając się w postać siostry Ratched wykreowała niesamowitą osobowość - archetyp kobiecego autorytetu - zimną, cechującą się brakiem współczucia, pełną nienawiści, protekcjonalną kobietę w pozycji władzy.

![Image](./images/ratched_002.jpg)

Ryan Murphy, znany miłośnikom seriali z takich produkcji, jak [9-1-1](https://www.imdb.com/title/tt7235466/), [American Horror Story](https://www.imdb.com/title/tt1844624/), [Hollywood](https://www.imdb.com/title/tt9827854/), [Pose](https://www.imdb.com/title/tt7562112/), czy też [The Politician](https://www.imdb.com/title/tt7971476/) jakimś cudem uznał, że jest w stanie przedstawić widzą dobrą i przede wszystkim wciągającą genezę tej ikonicznej już w branży filmowej postaci.

I mimo, że ten scenarzysta i producent telewizyjny ma na swoim koncie kilka naprawdę wysoko ocenianych produkcji, zarówno przez krytyków, jak i samą publiczność, to jednak w przypadku [Ratched](https://www.imdb.com/title/tt7423538/) zdecydowanie popłynął, popuszczając tak luźno wodze fantazji, że wyszła z tego wyjątkowo groteskowa momentami opowieść, niewiele wspólnego mająca z oryginałem.

![Image](./images/ratched_003.jpg)

Historia opowiedziana przez twórców rozpoczyna się w 1947 roku, kiedy to Mildred Ratched przybywa do Lucia w hrabstwie Monterey (Kalifornia, USA), podstępem otrzymując posadę pielęgniarki w czołowym stanowym szpitalu psychiatrycznym. Ukryte początkowo motywacje kobiety dość szybko wychodzą na światło dzienne, a akcja zaczyna się toczyć wartkim, ale jednocześnie bardzo chaotycznym tempem.

Pierwszym poważnym problemem jest mnogość wątków fabularnych, jakie scenarzyści postanowili wpleść w opowieść - wątków, które skutecznie odsuwają uwagę od postaci głównej bohaterki. Wątków tak durnowatych momentami, że nawet dobra obsada w postaci takich gwiazd, jak [Sarah Paulson](https://www.imdb.com/name/nm0005299/), [Judy Davis](https://www.imdb.com/name/nm0001114/), [Vincent D'Onofrio](https://www.imdb.com/name/nm0000352/), czy [Sharon Stone](https://www.imdb.com/name/nm0000232/) nie jest w stanie w żaden sposób uratować sytuacji.

Szkoda, bo gdyby z kilku z nich zrezygnować, dopracowując kształt pozostałych, utrzymać je bardziej w realiach otaczającego Ratched świata i dać naprawdę zabłysnąć niektórym postaciom, to fabularnie wydźwięk całości mógłby być zdecydowanie lepszy.

![Image](./images/ratched_004.jpg)

Zamiast tego mamy szpital psychiatryczny przypominający 5. gwiazdkowe sanatorium (mamy koniec lat 50. XX wieku), którym rządzi psychiatra nie mający pojęcia, nie tylko co się właściwie w szpitalu dzieje, ale na czym generalnie polega jego praca. Mamy masowego mordercę, który w żaden sposób nie jest ewaluowany. Mamy gubernatora starającego się o reelekcję, który swoją kampanię opiera o funkcjonowanie niedofinansowanego wcześniej szpitala.

Są motywy dawnych krzywd, płatnych morderców, historii miłosnych i wątków rodem z Bonnie i Clyde. Jest też potraktowany po macoszemu i wyświechtany temat traumy z dzieciństwa głównej bohaterki. Multum tego, ale zarazem nic, co by się konkretnie koncentrowało na postaci Ratched, której obecność, zaangażowanie oraz przede wszystkim rozwój psychiczny spychany jest z każdym kolejnym epizodem na dalszy plan.

To serial pełen karykaturalnych wątków, którym bliżej do American <s>Horror</s> Story, niż do wartościowego pod jakimkolwiek względem prequela Lotu nad Kukułczym Gniazdem. W ogóle używanie słowa preqel w przypadku tego serialu jest nie tylko nadużyciem, ale i obrazą oryginału.

![Image](./images/ratched_005.jpg)

Ale to nie koniec, bowiem Ryan Murphy, chcąc chyba zadowolić wszystkich, tylko nie miłośników dobrego kina, postanowił z Ratched nagle uczynić postać biseksualną - silnie akcentując nie tylko ten wątek, ale i kilka pomniejszych związanych z LGBTQ+. Jaki to miało cel? Nie mam bladego pojęcia.

Przypominam, że w oryginale wątek seksualności siostry Ratched nigdy nie był poruszany - zwyczajnie nie miał żadnego znaczenia, bowiem inne aspekty psyche kobiety były dla scenarzystów o wiele bardziej istotne, niż jej orientacja seksualna. Murphy jakimś cudem uznał, że nie tylko to ma znaczenie, ale i jest na tyle ważne, że warto pociągnąć sporą część fabuły wokół tego wątku.

Serio, aż strach pomyśleć, co się będzie wyprawiać w drugim sezonie, który niestety nieuchronnie zawita do nas w 2021 roku, a który dodatkowo po zakończeniu obecnej serii, nie zwiastuje niczego dobrego pod względem fabularnym.

![Image](./images/ratched_006.jpg)

Ratched, jako prequel Lotu nad Kukułczym Gniazdem zawodzi w każdy możliwy sposób. Jako serial natomiast będący częścią 'Murphyversum', całkowicie odseparowany od oryginału, jest zwyczajnie średni. Ale przynajmniej wygląda cudnie.
