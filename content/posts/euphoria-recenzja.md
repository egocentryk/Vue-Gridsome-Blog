---
title: Recenzja serialu Euphoria
date: 2019-08-06
published: true
tags: ['Recenzje Seriali', 'Euphoria', 'HBO']
series: false
cover_image: ./images/euphoria.png
canonical_url: false
description: "Reżyserskie popisy, jak zwykle świetna Zendaya i tradycyjna dawka licealnych klisz. Finał Euforii był jak cały 1. sezon w pigułce. Uwaga na spoilery."
---

Reżyserskie popisy, jak zwykle świetna Zendaya i tradycyjna dawka licealnych klisz. Finał "Euforii" był jak cały 1. sezon w pigułce. Uwaga na spoilery.

Jak każdy serial młodzieżowy, "Euforia" nie mogła obyć się bez odcinka ze szkolnym balem. W końcu jakkolwiek debiutancki sezon serialu HBO nie próbowałby odcinać się od innych licealnych produkcji, akcentując swoje bardziej liberalne podejście do seksualności, przemocy czy narkotyków na ekranie, to jednak do samego końca, zwłaszcza w swoich mniej udanych historiach, pozostał wierny motywom z innych nastoletnich produkcji.

![Image](./images/euphoria_002.jpg)

Dokładnie tak jak przez cały sezon, zachwycająca strona wizualna finału nie była w stanie do końca zakryć niedociągnięć i schematów, których na przestrzeni ośmiu odcinków zdążyło się nagromadzić całkiem sporo. I o ile można zrozumieć, że Samowi Levinsonowi zależało przede wszystkim na opowiedzeniu o życiu nastolatków językiem filmowym w sposób, jakiego w innych młodzieżowych produkcjach na próżno szukać, tak ciężko pozbyć się poczucia, że w opowiadaniu historii swoich młodych bohaterów 1. sezon dał bardzo nierówne efekty.

## Euforia – wizualne fajerwerki w finale 1. sezonu

Szczególnie że w swoich najlepszych momentach "Euforia" potrafiła z niezwykłą siłą połączyć wizualne fajerwerki z prawdziwie angażującą historią. I niewątpliwie do takich wątków można zaliczyć historię Rue (Zendaya), która po silnych próbach wyjścia z nałogu wróciła na koniec sezonu do punktu wyjścia.

Lub jeśli przyjąć bardziej pesymistyczną wersję zmarła po przedawkowaniu, co zdawałoby się potwierdzać wcześniejszą fanowską teorię i wyjaśniać, dlaczego w narkotykowym szale Rue jest w stanie porozumieć się ze swoim ojcem.

![Image](./images/euphoria_003.jpg)

Analiza finałowej sceny, którą chyba bardziej trafnie można nazwać teledyskiem, bez wątpienia da fanom serialu okazję do snucia licznych teorii w oczekiwaniu na już zapowiedziany przez HBO 2. sezon. I chociaż ciężko wyobrazić sobie serial bez Zendayi, która na przestrzeni sezonu pozostawała nieprzerwanie jednym z największych jego atutów, sprawnie lawirując między ironiczną obserwatorką rzeczywistości a wołającą o pomoc zagubioną nastolatką, raczej ciężko spodziewać się szybkiego szczęśliwego zakończenia dla Rue.

Finał "Euforii" zdecydowanie od happy endów woli pozostawiać swój przesiąknięty przemocą, nieszczęściem i toksyczną męskością świat bez większej nadziei na szybką zmianę statusu quo. Z głównych postaci tylko Kat (Barbie Ferreira) dostaje swego rodzaju szczęśliwe zakończenie, kiedy w końcu decyduje się na związek z Ethanem (Austin Abrams), choć porzucenie nowej, seksualnie nieskrępowanej tożsamości może wydawać się w jej przypadku nieco zbyt gwałtowne.


